                        《棋经十三篇》

                              序

传曰：“饱食终日，无所用心，不有博弈者乎？”桓谭《新论》曰：“世有围棋之
戏，或言是兵家之类。上者远其疏张，置以会围，因而成提道之胜。中者则务相绝
遮，要以争便求利，故胜负狐疑，须计数以定。下者则守边隅，趋作封，以自生于
小地。”春秋而下，代有其人，则弈棋之道，从来尚矣。今取胜败之要，分十三篇，
有与兵法合者，亦附于中云尔。张靖序。


                              跋

我朝善奕显名天下者，昔年待诏老刘宗，今日刘仲甫、杨中隐，以至王琬，孙先、
郭范、李百祥辈，从皆能诵此十三篇，体其常而生其变也。古人谓：“犹盘中走丸，
横斜曲直，系于临时，不尽可知。而必可知者，是丸不能出于盘也。”《棋经》，
盘也。奕者，丸也。士君子无所用心，则可观焉。

                          棋局篇第一

夫万物之数，从一而起。局之路，三百六十有一。一者，生数之主，据其极而运四
方也。三百六十，以象周天之数。分而为四隅，以象四时。隅各九十路，以象其日。
外周七十二路，以象其候。枯棋三百六十，白黑相半，以法阴阳。局之线道谓之枰，
线道之间谓之卦。局方而静，棋圆而动。自古及今，弈者无同局。传曰：“日日新。”
故宜用意深而存虑精，以求其胜负之由，则至其所未至矣。

                          得算篇第二

棋者，以正合其势，以权制其敌。故计定于内，而势成于外。战未合而算胜者，得
算多也。算不胜者，得算少也。战已合而不知胜负者，无算也。兵法曰：“多算胜，
少算不胜，而况于无算乎？由此观之，胜负见矣。

                          权舆篇第三

权舆者，弈棋布置，务守纲格。先于四隅分定势子，然后拆二斜飞，下势一等。立
二可以拆三，立三可以拆四。与势子相望，可以拆五。近不必比，远不必乖。此皆
古人之论，后学之规，舍此改作，未之或知。《诗》曰：“靡不有初，鲜克有终。”

                          合战篇第四

博弈之道，贵乎谨严。高者在腹，下者在边，中者占角。此棋家之常然。法曰：“
宁输数子，勿失一先。有先而后，有后而先。击左则视右，攻后则瞻前。两生勿断，
皆活勿连。阔不可太疏，密不可太促。与其恋子以求生，不若弃之而取势。与其无
事而强行，不若因之而自补。彼众我寡，先谋其生。我众彼寡，务张其势。善胜者
不争，善陈者不战，善战者不败，善败者不乱。夫棋始以下合，终以奇胜。必也四
顾其地，牢不可破，方可出人不意，掩人不备。敌无事而自补者，有侵绝之意也。
弃小而不就者，有图大之心也。随手而下者，无谋之人也。不思而应者，取败之道
也。《诗》云：“惴惴小心，如临于谷。”

                          虚实篇第五

夫弈棋，绪多则势分，势分则难救，投棋勿逼，逼则使彼实而我虚。虚则易攻，实
则难破。临时变通，宜勿执一。传曰：“见可而进，知难而退。”又曰：“执中无
权，犹执一也。”

                          自知篇第六

夫智者见于未萌，愚者暗于成事。故知己之害而图彼之利者，胜。知可以战不可以
战者，胜。识众寡之用者，胜。以虞待不虞者，胜。以逸待劳者，胜。不战而屈人
者，胜。《老子》曰：“自知者明。”

                          审局篇第七

夫弈棋布势，务相接连。自始至终，着着求先。临局交争，雌雄未决，毫厘不可以
差焉。局势已赢，专精求生。局势已弱，锐意侵绰。沿边而走，虽得其生者，败。
弱而不伏者，愈屈。躁而求胜者，多败。两势相围，先蹙其外。势孤援寡，则勿走。
机危阵溃，则勿下。是故棋有不走之走，不下之下。误人者多方。成功者一路而已。
能审局者则多胜矣。《易》曰：“穷则变，变则通，通则久。”

                          度情篇第八

人生而静，其情难见。感物而动，然后可辨。推之于棋，胜败可得而先验。法曰：
“夫持重而廉者，多得。轻易而贪者，多丧。不争而自保者，多胜。务杀而不顾者，
多败。因败而思者，其势进。战胜而骄者，其势退。求己弊不求人之弊者，益。攻
其敌不知敌之攻己者，损。目凝一局者，其思周。心役他事者，其虑散。行远而正
者，吉。机浅而诈者，凶。能自畏敌者，强。谓人莫己若者，亡。意旁通者高，心
执一者卑。语默有常，使敌难量。动静无度，招人所恶。《诗》云：“他人有心，
予忖度之”。

                          斜正篇第九

或曰：“棋以变诈为务，劫杀为名，岂非诡道耶？”予曰：“不然。《易》云：‘
师出以律，否臧凶。’”兵本不尚诈谋，言诡道者，乃战国纵横之说。棋虽小道，
实与兵合。故棋之品甚繁，而弈之者不一。得品之下者，举无思虑，动则变诈。或
用手以影其势，或发言以泄其机。得品之上者，则异于是，皆沉思而远虑，因形而
用权。神游局内，意在子先。图胜于无朕，灭行于未然。岂假言矢喋喋，手势翩翩
者哉？传曰：“正而不谲。”其是之谓欤？

                          洞微篇第十

凡棋有益之而损者，有损之而益者。有侵而利者，有侵而害者。有宜左投者，有宜
右投者。有先着者，有后着者。有紧辟者，有慢行者。粘子勿前，弃子思后。有始
近而终远者，有始少而终多者。欲强外先攻内，欲实东先击西。路虚而无眼，则先
觑。无害于他棋，则做劫。饶路则宜疏，受路则勿战。择地而侵，无碍则进。此皆
棋家之幽微，不可不知也。《易》曰：“非天下之至精，其孰能与于此！”

                          名数篇第十一

夫弈棋者，凡下一子皆有定名。棋之形势，死生、存亡，因名而可见。有冲，有斡，
有绰，有约，有飞，有关，有答），有粘，有顶，有尖，有觑，有门，有打，有断，
有行，有立，有捺，有点，有聚，有跷，有夹，有拶，有辟，有刺，有勒，有扑，
有征，有劫，有持，有杀，有松，有磐。用棋之名，三十有二，围棋之人，意在万
周，临局变化，远近纵横，我不得而前知也。用行取胜，难逃此名。传曰：“必也
正名乎！”棋之谓欤？

                          品格篇第十二

夫围棋之品有九。一曰入神，二曰坐照，三曰具体，四曰通幽，五曰用智，六曰小
巧，七曰斗力，八曰若愚，九曰守拙。九品之外，不可胜计，未能入格，今不复云。
传曰：“生而知之者，上也；学而知之者，次也；困而学之，又其次也。

                          杂说篇第十三

夫棋，边不如角，角不如腹。约轻与捺，捺轻于辟。夹有虚实，打有情伪。逢绰多
约，遇拶多粘。大眼可赢小眼，斜行不如正行。两关对直则先觑，前途有碍则勿征。
施行未成，不可先动，角盘曲四，局终乃亡。直四板六，皆是活棋；花聚透点，多
无生路。四隅十字，不可先纽。势子在心，勿打角图。奕不欲数，数则怠，怠则不
精。奕不欲疏，疏则忘，忘则多失。胜不言，败不语。振廉让之风者，君子也；起
忿怒之色者，小人也。高者无亢，卑者无怯。气和而韵舒者，喜其将胜也。心动而
色变者，忧其将败也。赧莫赧于易，耻莫耻于盗。妙莫妙于用松，昏莫昏于复劫。
凡棋行三则改，方聚四则非。胜而路多，名曰赢局；败而无路，名曰输筹。皆筹为
溢，停路为绵。打筹不得过三，淘子不限其数。劫有金井、辘轳，有无休之势，有
交递之图，奕棋者不可不知也。凡棋有敌手，有半先，有先两，有桃花五，有北斗
七。夫棋有无之相生，远近之相成，强弱之相形，利害之相倾，不可不察也。先，
有先两，有桃花五，有北斗七。夫棋有无之相生，是以安而不泰存而不骄。安而泰
则危，存而骄则亡。。《易》曰：“君子安而不忘危，存而不忘亡。